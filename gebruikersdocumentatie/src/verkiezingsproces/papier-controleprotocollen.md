# Papieren proces en controleprotocollen

## Het papieren proces is leidend

In het verkiezingsproces is papier leidend. Dat zorgt voor controleerbaarheid en transparantie, en dit zijn belangrijke waarborgen voor de integriteit van het verkiezingsproces. De software wordt gebruikt ter ondersteuning van het papieren proces.

## Controleprotocol optellingen

Het controleprotocol optellingen is de afsluiting van het papieren proces. Buiten de software om
wordt de optelling gecontroleerd, door middels een steekproef drie willekeurig gekozen lijsten met de hand na te rekenen.
Hiermee wordt gecontroleerd op invoerfouten en andere wijzigingen die de uitslag kunnen be√Ønvloeden. Dit protocol is dus een waarborg om te controleren of het papieren spoor en het digitale spoor met elkaar kloppen.

## Controleprotocol opmerkelijke uitslagen

De controle op bijzonderheden in de uitslagen, zoals een hoog aantal blanco stemmen of mogelijke
verwisseling van kandidaten, wordt gedaan aan de hand van data-analyse. Hiervoor heeft de
Kiesraad analysetools gebouwd die op [GitHub](https://github.com/kiesraad/HCP) beschikbaar zijn. Om de gemeentes te ondersteunen
worden deze controles zoveel als mogelijk ook in Abacus opgenomen. Dat voorkomt verrassingen en
helpt om fouten in een vroeg stadium op te sporen.
