# Verkiezingsproces en Abacus

In dit hoofdstuk lees je alles over het verkiezingsproces en hoe Abacus binnen dit proces wordt gebruikt.

## Wat is Abacus?

De Kiesraad ontwikkelt nieuwe software voor de berekening van de uitslag van de verkiezingen: Abacus, software voor verkiezingsuitslagen en zetelverdeling. Abacus wordt gebruikt om de papieren processen-verbaal te digitaliseren en de tellingen te controleren.

Bij de gemeenteraadsverkiezingen op 18 maart 2026 wordt Abacus als proef gebruikt bij een aantal gemeenten. Abacus vervangt op termijn de module Uitslagvaststelling van het programma [Ondersteunende Software Verkiezingen](https://www.kiesraad.nl/verkiezingen/osv-en-eml) (OSV2020) en zal ingezet worden bij alle verkiezingen in Nederland. De functie voor het berekenen van de zetelverdeling is nog in ontwikkeling en kan nog niet worden ingezet bij de gemeenteraadsverkiezingen.

## Abacus: de uitgebreide uitleg

Om te begrijpen wat Abacus is en hoe het wordt gebruikt, heb je eerst wat context nodig. Hieronder lees je alles over wat de Kiesraad is en doet, hoe het verkiezingsproces verloopt en op welk moment en op welke wijze Abacus in dit proces zal worden gebruikt.

Vind je het handiger om een video te bekijken, kijk dan naar de presentatie [Abacus: Software for Secure and Transparent Voting Results](https://youtu.be/qhYd_LNS2nQ) die we in november 2024 hebben gegeven op WICCON (in het Engels).
