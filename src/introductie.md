# Introductie

<p align="center">
<img src="/img/abacus.svg" alt="Abacus software voor verkiezingsuitslagen en zetelverdeling" height="300px">
</p>

Welkom bij Abacus, software voor verkiezingsuitslagen en zetelverdeling. Dankjewel dat je onze software gebruikt!

Abacus vervangt de module Uitslagvaststelling van het programma Ondersteunende Software Verkiezingen (OSV2020) en wordt als proef ingezet bij de gemeenteraadsverkiezingen op 18 maart 2026. Uiteindelijk zal Abacus ingezet worden bij alle verkiezingen in Nederland.

Je gebruikt Abacus om de papieren processen-verbaal te digitaliseren en de tellingen te controleren, zodat tel- en schrijffouten kunnen worden gedetecteerd en voorkomen. Zo maken we het verkiezingsproces eerlijk, open en controleerbaar.

## Abacus in het verkiezingsproces

Het proces van uitslagvaststelling begint op de dag van stemming. Wanneer de stembureaus gesloten zijn worden de stemmen geteld en maakt de voorzitter van het stembureau een proces-verbaal op.
Dan wordt alles naar een centrale plek in de gemeente gebracht, waar het gemeentelijk stembureau de werkzaamheden overneemt. Zij controleren de processen-verbaal door alle getallen digitaal in te voeren.

Abacus is de nieuwe software die hiervoor zal worden gebruikt. Elk proces-verbaal wordt door twee invoerders van het gemeentelijk stembureau ingevoerd. Wanneer alle stembureaus zijn ingevoerd kan de zitting worden afgerond en genereert Abacus een proces-verbaal van het gemeentelijk stembureau (Na 31-2) en een EML-bestand. Het centraal stembureau kan dit dan controleren en de uitslag definitief vaststellen, om vervolgens de zetelverdeling te berekenen.

**Let op:** Voor de gemeenteraadsverkiezingen op 18 maart 2026 wordt Abacus alleen door het gemeentelijk stembureau gebruikt. Voor de werkzaamheden van het centraal stembureau wordt OSV2020 gebruikt.

Voor meer informatie lees je het document [Het verkiezingsproces en Abacus](verkiezingsproces-en-abacus.md), waarin precies wordt uitgelegd hoe het verkiezingsproces werkt.

## Rollen in Abacus

Abacus heeft drie rollen: de beheerder, de coördinator en de invoerder. Hieronder staat een kort overzicht van de taken die in deze rollen worden uitgevoerd.

### Beheerder

- Abacus installeren en zorgen dat de applicatie goed draait
- Verkiezingen toevoegen en beheren
- Stembureaus toevoegen en wijzigen
- Gebruikers toevoegen en beheren (alle rollen)

Instructies voor jouw rol vind je hier: [Instructies beheerder](./instructies-beheerder.md)

### Coördinator

- Verkiezingen en zittingen beheren
- Invoerders helpen bij het invoeren
- Helpen bij het oplossen van fouten en waarschuwingen
- Gebruikers toevoegen en beheren (alleen invoerders)

Instructies voor jouw rol vind je hier: [Instructies coördinator](./instructies-coordinator.md)

### Invoerder

- Stembureau invoeren: alle vinkjes en getallen overnemen in Abacus zoals ze op het papieren proces-verbaal staan
- Corrigendum invoeren: alleen de gewijzigde aantallen invoeren
- Fouten en waarschuwingen: de instructies volgen in Abacus en eventueel de coördinator om hulp vragen

Instructies voor jouw rol vind je hier: [Instructies invoerder](./instructies-invoerder.md)

## Vragen en bijdragen

Met vragen over het gebruik van Abacus of over het verkiezingsproces kun je terecht bij het [Informatiepunt Verkiezingen](https://www.kiesraad.nl/contact) op de website van de Kiesraad.

Ben je developer en heb je een bug of beveiligingsprobleem gevonden, of wil je een feature request doen? Op de [GitHub-repository van Abacus](https://github.com/kiesraad/abacus?tab=contributing-ov-file) lees je hoe je kunt bijdragen.
